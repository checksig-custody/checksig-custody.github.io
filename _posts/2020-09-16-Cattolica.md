---
layout: post
comments: false
title: "Criptovalute: da Cattolica Assicurazioni per CheckSig la prima polizza dedicata alla custodia di Bitcoin"
subtitle: "Satec Underwriting, società del gruppo Cattolica Assicurazioni, copre i rischi di CheckSig nel servizio di custodia Bitcoin."
author: "CheckSig Staff"
image:
    main: 20200916-Cattolica.png
    thumb: 20200916-Cattolica-thumb.png
published: true
newsfeed: true
---

[Scarica il comunicato stampa]({{ site.baseurl }}/docs/20200916_CS_CheckSig_Cattolica.pdf)

Nasce la prima polizza dedicata al mondo delle criptovalute: Satec Underwriting, società del gruppo Cattolica Assicurazioni, copre i rischi di CheckSig nel servizio di custodia Bitcoin.

CheckSig è la startup italiana che offre il servizio di custodia Bitcoin per investitori istituzionali e high-net-worth individuals: risolve i problemi legati a sicurezza, complessità tecnologica e conformità regolamentare. Nel rispetto della privacy del singolo cliente, il servizio di custodia è complessivamente “trasparente”: una cassaforte di cristallo per Bitcoin, come fossero l’equivalente digitale di lingotti d’oro, il cui contenuto e le cui aperture sono osservabili da tutti. La trasparenza è la garanzia di verificabilità continua per auditor e clienti: una assoluta novità in un mercato offuscato da paradigmi di sicurezza secretati e impossibili da valutare e quindi, per questo, continuamente tormentato da frodi e scandali. Alla ricerca dei più alti standard di servizio per i propri clienti, CheckSig ha voluto aggiungere una copertura assicurativa al suo processo di custodia.

Grazie al know-how tecnologico di Satec Underwriting e di CATTRe, società di riassicurazione per rischi non tradizionali del Gruppo Cattolica, è nata una polizza su misura in grado di soddisfare le esigenze di CheckSig: primo e unico contratto assicurativo italiano nel settore criptovalute, finora appannaggio esclusivo degli operatori specializzati sui mercati londinese e statunitense. In particolare, la polizza copre sia il vero e proprio furto durante le operazioni di prelievo dei Bitcoin custoditi, sia i danni derivanti da intrusioni e violazioni della sicurezza e legati al ripristino dei dati.

“Siamo particolarmente orgogliosi di questo prodotto – ha dichiarato Nazareno Cerni, Amministratore delegato di CATTRe e Vicedirettore Generale di Cattolica Assicurazioni – perché grazie alle competenze dei nostri team è stato possibile costruire una polizza per rischi decisamente nuovi, in un settore che ha enormi potenzialità di sviluppo. Questo conferma la nostra capacità di sostenere l’industria più all’avanguardia nell’innovazione tecnologica offrendo coperture assicurative che difendono l’azienda e quindi i suoi clienti”.

“Nel Far West pioneristico che ancora caratterizza l’ecosistema Bitcoin, è per noi decisivo portare sul mercato standard di servizio professionali ed affidabili – aggiunge Ferdinando Ametrano, amministratore unico di CheckSig e docente di Bitcoin and Blockchain Technology a Milano-Bicocca e diverse altre università italiane – La polizza assicurativa è una implicita validazione e l’opportuno completamento del nostro servizio di custodia, a garanzia dei nostri clienti. In Italia siamo gli unici a vantare coperture assicurative, all’estero andremo a competere forti di un protocollo trasparente e verificabile, tecnologicamente superiore a quello dei nostri concorrenti”.

Fondata nell’ottobre 2019 come spin-off del Digital Gold Institute ([www.dgi.io](www.dgi.io)), CheckSig ([www.checksig.io](www.checksig.io)) è una startup innovativa valutata da suoi investitori cinque milioni di euro al momento della costituzione. Guidata da Ferdinando Ametrano, tra i principali divulgatori scientifici del fenomeno Bitcoin, CheckSig promuove un protocollo aperto per la custodia trasparente di Bitcoin che mira a diventare uno standard di mercato.

Acquisita dal Gruppo Cattolica Assicurazioni ([www.cattolica.it](www.cattolica.it)) nel 2018, Satec Underwriting ([www.satecunderwriting.eu](www.satecunderwriting.eu)) è la prima MGA (Managing General Agencies) italiana, nata nel 1993 come agenzia di assicurazione plurimandataria, originariamente specializzata nella sottoscrizione di rischi spaziali. Si colloca tra gli operatori internazionali più attivi nella copertura di rischi non tradizionali: attualmente sottoscrive più di 70 milioni di premi nei business Marine, Property, Sports, Casualty, Cyber, Inquinamento e Fideiussioni. Collabora con CATTRe, la Specialty Line del gruppo Cattolica all’avanguardia nell’assicurazione di rischi innovativi ad alto contenuto tecnologico.
